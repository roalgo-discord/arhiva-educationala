---
id: schoolwork
authors: [stefdasca]
tags:
  - meta
  - sfaturi
---

## Introducere

Pentru a putea ajunge să fii cât mai bun la informatică, trebuie să începi mai întâi cu conținuturile cele mai ușoare, iar pentru cei mai mulți dintre voi, primul contact cu algoritmica este prin intermediul orelor de informatică de la școală sau de la alte cluburi de acest fel.

Deoarece începutul este foarte important, aici vom prezenta câteva dintre cele mai importante lucruri pe care să le ai în vedere pentru a putea avea un start cât mai bun în parcursul tău.

Acest articol se adresează și celor dintre voi care poate s-au apucat mai târziu de studiul serios al informaticii și vor să recupereze materia, iar mai apoi să învețe conținuturi în plus pentru examene și admiteri (sau de ce nu, olimpiadă).

## Cunoștințe matematice

Pentru a fi un programator bun, este necesar să ai o bază de cunoștințe matematice care să te ajute să înțelegi anumite relații și concepte algoritmice. Așa cum s-a mai menționat și în alte articole, nu este necesar să fii expert în matematică, dar cunoștințele de la clasă trebuie stăpânite foarte bine, mai ales aritmetica și algebra.

Dacă acest lucru a reprezentat pentru tine o problemă, recomandăm să recapitulezi noțiunile matematice, cele mai importante pentru scopul acestei arhive și a materiei de la informatică le poți găsi în articolele noastre despre [noțiuni introductive](../cppintro/basic-math.mdx), precum și cel despre [divizibilitate](./divisibility.mdx).

## Înțelegerea primelor lecții

Din experiența urmăririi elevilor pe care i-am întâlnit de-a lungul timpului, am observat faptul că elevii care sunt atenți și exersează în timpul primelor câteva lecții vor ajunge să stăpânească celelalte noțiuni cu o mai mare ușurință.

În general, este important să faceți teme și eventual să lucrați suplimentar mai ales atunci când începeți să înțelegeți programarea, și mai ales să accesați resursele pe care le punem la dispoziție, urmărind primele niveluri ale [roadmapului](./roadmap.mdx) nostru.

## Pune cât mai multe întrebări

Fie că ești la început sau vrei să devii mai bun la informatică, oricând există un motiv bun pentru a pune cât mai multe întrebări. Fie că îți întrebi colegii, profesorii sau pe cei de pe [serverul nostru](https://discord.gg/roalgo), nu ezita să o faci, deoarece așa vei afla mai multe și ți se va stârni curiozitatea să ajungi să cunoști mai multe și să devii astfel tot mai bun.

## De unde să lucrezi?

În primul rând, recomandăm [pbinfo](https://pbinfo.ro) drept o resursă foarte bună pentru lucratul de probleme ușoare, fiind o bază foarte bună pentru acest scop. De asemenea, urmărind articolele noastre, puteți găsi multe alte probleme ușoare pe care să le puteți rezolva, îmbunătățindu-vă nivelul treptat.

Cu toții am fost începători la un moment dat, așa că pentru a atinge un nivel foarte bun, trebuie să munciți treptat și constant, iar în timp, acest lucru se va realiza.

După ce deveniți ceva mai buni, puteți încerca să lucrați și de pe [Kilonova](https://kilonova.ro) problemele mai ușoare de acolo, iar treptat să abordați subiecte tot mai grele, chiar și peste nivelul clasei.

## Concluzii

Chiar dacă aceasta este o etapă de început, trebuie luată foarte în serios deoarece secretul succesului este acela de a începe cu pași mărunți, dar siguri, iar problemele introductive și articolele de aici vă vor ajuta, fie că este vorba de prima voastră întâlnire cu un limbaj de programare sau vreți să recuperați materia pe care nu ați învățat-o la timp.
