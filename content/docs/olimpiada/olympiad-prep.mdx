---
id: olympiad-prep
authors: [stefdasca]
prerequisites:
  - olympiad-info
tags:
  - meta
  - sfaturi
  - olimpiada
---

## Introducere

O întrebare pe care foarte mulți oameni o pun în fiecare an constă în modul cel mai bun (sau unul cât mai optim, deoarece nu există un răspuns $$100 \%$$ corect) de a te pregăti pentru olimpiada de informatică.

Acest articol își propune să ofere un răspuns cât se poate de bun, care este adaptat la diverse contexte, deoarece fiecare elev este diferit și sfaturile care funcționează pentru un elev nu neapărat funcționează pentru alți elevi.

Pe parcurs, vom menționa diverse scenarii de start, împreună cu mijloacele prin care să poți deveni tot mai bun la concursurile și olimpiadele de informatică.

## Sfaturi generale

În general, pentru a deveni foarte bun la informatică, va fi foarte important să lucrezi constant (ideal, în fiecare zi) și să ai un plan bine pus la punct.

De asemenea, recomandăm învățarea materiei folosind articolele scrise de noi, iar în funcție de clasă, poți găsi programa, împreună cu locurile de unde o poți învăța în articolele din aceeași secțiune.

Un alt aspect important și ceva care recomand este păstrarea ultimilor ani ai OJI/ONI pentru eventuale simulări de concurs, o simulare fiind recrearea condițiilor de concurs, practic ești contra cronometru și vrei să obții cât mai multe puncte în timpul de concurs. Chiar dacă vom detalia acest lucru în articolul despre abordarea olimpiadei, acest sfat trebuie să-l aveți în vedere în general, pentru a vă pregăti mai bine de olimpiadă.

Nu în ultimul rând, este foarte important să privești parcursul tău la informatică și ca o activitate socială. Fie că e vorba de colegii tăi de la clasă, profesorul tău sau prietenii pe care ți-i faci pe serverul nostru, latura socială a parcursului la informatică este mult mai importantă decât pare. Poți progresa mult mai repede, în special dacă lucrezi împreună cu colegi de diverse niveluri, astfel încât nelămuririle tale să fie rezolvate mai ușor.

## Scenariu 1 - Începi în gimnaziu sau chiar mai devreme

Dacă ai șansa să descoperi informatica sau programarea destul de devreme, ai foarte mult timp să înveți materia și să o parcurgi treptat pentru a putea deveni tot mai bun. Ideal, după ce te obișnuiești cu limbajul de programare C++, vrei să începi mai întâi cu programa clasei a V-a (chiar dacă începi un pic mai târziu) și să o iei treptat prin programa claselor, iar în funcție de ritmul în care avansezi, poți ajunge să devii foarte bun și de ce nu, după un efort susținut, să ajungi la lotul de juniori sau dacă nu, să ajungi să iei rezultate foarte bune la olimpiadă și la celelalte concursuri de informatică.

După ce te-ai obișnuit cu materia claselor a V-a și a VI-a, recomandăm participarea și la rundele de pe Codeforces, unde poți lua parte și la discuțiile de după concursuri care au loc pe serverul [RoAlgo](https://discord.gg/roalgo).

Treptat, recomandăm familiarizarea și cu problemele de la barajul de juniori, în special după ce înveți majoritatea materiei de gimnaziu, lucru ce poate fi util și din perspectiva faptului că în vederea selecției lotului de juniori, cei mai buni doi elevi de la fiecare clasă sunt selectați, lucru ce poate reprezenta un beneficiu imens în special dacă ești în anii mai mici de gimnaziu și vrei să ai șansa să devii unul din cei mai buni elevi români.

## Scenariu 2 - Începi în clasa a IX-a (sau cel târziu la începutul clasei a X-a)

Chiar dacă începi mai târziu informatica, poți profita de numărul crescut de ore pe săptămână de informatică, precum și de un plan bine structurat pentru a putea învăța materia foarte rapid și de a te obișnui cu tipurile de problemele care se dau la olimpiadele și concursurile de informatică.

La fel ca și la scenariul 1, dacă ajungi să înveți materia și să fii înaintea programei specifice clasei tale, poți ajunge să lucrezi probleme tot mai dificile, care treptat să te ducă prin materie și să ajungi la vârf. Chiar dacă începi într-a IX-a, poți ajunge să recuperezi materia și să înveți materia de liceu chiar și într-un an dacă ești dedicat și lucrezi intens în fiecare zi.

Pe lângă programa pe care o avem menționată în articolele din această secțiune, recomandăm și urmărirea roadmap-ului nostru, care te poate ghida prin conținuturi conform recomandărilor noastre, dar și să lucrezi probleme interesante de la concursurile de juniori (baraje și loturi de juniori, dar și concursul Info1Cup), în special după ce ai învățat materia claselor a IX-a și a X-a.

După ce te-ai obișnuit cu materia claselor a IX-a, recomandăm participarea și la rundele de pe Codeforces, unde poți lua parte și la discuțiile de după concursuri care au loc pe serverul [RoAlgo](https://discord.gg/roalgo).

Treptat, dacă vrei să faci pasul spre concursurile superioare de seniori, problemele din anii trecuți de la barajul și lotul de seniori devin obligatorii, dar chiar și dacă lotul de informatică nu este neapărat unul din obiectivele tale, obținerea unor rezultate bune (de regulă, mențiune MEN) la olimpiadă te poate ajuta să intri la facultate fără examen sau să ai o medie mult mai mare drept consecință.

## Scenariu 3 - Începi mai târziu

Dacă începi mai târziu informatica, nu înseamnă că nu poți deveni olimpic la informatică, dar trebuie să ai în vedere faptul că potențialul de creștere al nivelului și atingerea unor rezultate de top va fi mult mai dificilă, deoarece concurezi cu alți elevi care au lucrat intens de foarte mult timp, însă acest lucru nu trebuie să reprezinte o barieră, deoarece există oameni care au lucrat intens și au ajuns să ia premii la olimpiada de informatică chiar si dacă au început poate chiar în clasa a XI-a.

Dacă lucrezi intens și ajungi să recuperezi și să înțelegi materia anilor anteriori, sfaturile de la scenariul 2 se vor aplica pentru tine ulterior. Altfel, o altă posibilitate care merită luată în calcul este participarea la olimpiadă cu scopul de a avea un test mai greu în vederea admiterii la facultatea dorită, lucru ce este încurajat și de faptul că în cazul multor specializări și centre universitare, participarea și obținerea unor rezultate la olimpiadă poate aduce beneficii în vederea accederii la facultatea dorită.

Nu în ultimul rând, chiar și dacă începi în clasa a XI-a, poți ajunge la națională dacă depui efortul necesar, însă rezultatele de acolo depind mult de nivelul și cantitatea de timp pe care le poți depune în vederea atingerii unui rezultat cât mai bun.

## Concluzii

În general, pentru a fi bun la informatică, trebuie să depui efort susținut, iar pe parcurs, rezultatele vor veni și ele.

Chiar dacă uneori, rezultatele vor întârzia să apară, trebuie să privești învățatul pentru olimpiada de informatică drept un maraton și nu un sprint.

Te așteptăm să lucrezi cu noi și pe parcurs să devii tot mai bun la informatică!
