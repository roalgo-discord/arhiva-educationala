---
id: contest-improvement
authors: [stefdasca]
tags:
  - meta
  - sfaturi
---

## Introducere

Probabil că toată lumea și-a pus măcar o dată întrebarea "cum ajung să am rezultate tot mai bune la concursuri sau examene?"

Deși este o întrebare care pare simplă, are un răspuns complicat, iar aici ne vom propune să discutăm despre concursuri și examene la modul general, iar ulterior, puteți citi [acest articol](../olimpiada/olympiad-improvement.mdx) pentru sfaturi adaptate la olimpiadele de informatică, precum și [acest articol](../usor/bac-admitere.mdx), pentru sfaturi adaptate la examenul de bacalaureat sau pentru admitere.

De-a lungul acestui articol, vom discuta sfaturi generale, precum și greșeli frecvente pe care le fac concurenții pe parcursul lor educațional.

De asemenea, vom face o introducere și asupra diferitelor formate ale concursurilor, împreună cu particularitățile lor, iar în [acest articol](./handling-pressure.mdx), vom discuta despre gestionarea presiunii și așteptărilor ce apar pe măsură ce aveți mai multă experiență, precum și alte sfaturi utile.

## Tipurile de concursuri

Încă de la o vârstă fragedă, ajungeți să concurați cu cei din jur sub diverse forme, iar acum a venit timpul să obțineți rezultate cât mai bune la un anumit concurs sau examen (nu neapărat de informatică sau programare) și vreți să vă creșteți șansele la acest obiectiv.

O particularitate pe care o au concursurile de informatică este că în mare măsură, veți ști mereu rezultatul pe care îl obțineți în timp real, iar corectarea se face în mod automat, ceea ce elimină situațiile în care erorile umane de corectare pot decide soarta unei probe sau a unui concurs.

Acest fapt este un mare avantaj pentru toți competitorii deoarece dă naștere la următoarea strategie care are șanse maxime de succes: "obține un punctaj maxim și vei câștiga cu siguranță".

Chiar dacă această strategie este una foarte simplistă, ea ne duce totuși cu gândul la faptul că atâta timp cât vom obține un rezultat suficient de bun, vom putea câștiga concursul respectiv.

Câteva dintre tipurile de concursuri sau examene ce implică programarea sau algoritmica, în ordinea dificultății lor sunt următoarele:

* testele de la clasă: în funcție de profil, ele sunt cele mai simple tipuri de probe pe care le dați și au un rol de a vă ajuta să identificați cele mai de bază deficiențe de cunoaștere pe care le aveți
* examenul de bacalaureat: primul examen la nivel național, unde aveți de rezolvat diverse exerciții și probleme de nivel mediu, care vă departajează la nivel național comparat cu ceilalți elevi de vârsta voastră de la același profil cu voi.
* examenul de admitere: acest examen este unul mai greu, care are rolul de a selecta cei mai merituoși studenți care vor studia la universitatea la care vreți să vă petreceți următorii ani din viață. În România, majoritatea facultăților de profil au examene de tip grilă, cu exerciții și probleme, care combină punctajul obținut la această probă cu notele de la bacalaureat.
* olimpiada de informatică: cel mai dificil tip de concurs, care are rolul de a selecta cei mai buni elevi din județ/țară/regiune etc., problemele date sunt mult mai dificile decât cele de la probele de admitere, iar rezultatele bune la olimpiadă aduc în prezent beneficii în contextul probelor de admitere de la universitățile din România.

Pe lângă aceste concursuri, mai există și probe care vă departajează în alte contexte în viață, dar pe care vom insista mai puțin:

* interviuri tehnice de angajare: în prezent, foarte multe companii folosesc probleme de algoritmică în procesul de recrutare al angajaților, iar rezolvarea rapidă și eficientă a acestor probleme reprezintă un pas important spre obținerea unui job dorit. Nivelul acestor probleme este cuprins între admitere și olimpiadă, cu mici excepții.
* olimpiada pe echipe (IIOT) și concursul ICPC pe echipe între studenți: concursuri pe echipe de 3 sau 4 oameni, în care un grup mai mare de elevi rezolvă un număr larg de probleme într-un interval scurt de timp, cu scopul de a obține cât mai multe puncte, folosindu-se de abilitățile individuale și de lucrul în echipă.
* hackathons și marathons: de regulă, aceste concursuri au mai puține aspecte algoritmice în ele, fiind mai mult axate pe dezvoltarea unor aplicații sau a unor soluții software pentru diverse domenii de activitate.

Chiar dacă aceste concursuri par a fi foarte diferite ca format și stil, există multe aspecte comune între ele care vă pot ajuta să deveniți tot mai buni, indiferent de obiectivul propus.

## Cum vă pregătiți pentru aceste concursuri?

Primul și cel mai important lucru pe care trebuie să îl faceți este să studiați nivelul concursului, prin prisma problemelor care s-au dat în anii anteriori. Fie că este vorba de un examen de bacalaureat sau de lotul național, nivelul de dificultate al problemelor este unul similar de la an la an, iar studierea programei este esențială pentru succesul vostru. De asemenea, obișnuirea cu formatul concursului este și ea un factor important pentru a vă putea ajuta să vă dozați efortul și să fiți obișnuiți cu mediul de concurs.

Odată ce știți ce aveți de făcut, trebuie să studiați materia de care aveți nevoie pentru aceste probe. Într-o situație ideală, studiul vostru este unul constant și de lungă durată, dar dacă din diverse motive nu ați învățat la timp anumite concepte sau capitole, recomandăm urmarea acestui [roadmap](../usor/roadmap.mdx) pentru olimpiadă, iar pentru examenele de bacalaureat și admitere, recomandăm citirea conținuturilor din capitolele ușor (și unele din secțiunea mediu) ale acestei arhive.

Pe parcurs, pe măsură ce deveniți tot mai familiari cu aceste conținuturi, este bine să lucrați problemele și variantele de concurs ce s-au dat în anii anteriori la nivelul pe care îl țintiți. Fie că este vorba de subiectele de bacalaureat, diverse modele de examen sau problemele date în anii trecuți la olimpiadă, rezolvarea lor și înțelegerea abordărilor din spatele lor este un pas foarte important spre succes.

## Cum vă identificați punctele tari și slabe?

De-a lungul procesului vostru de pregătire, veți observa în mod inevitabil diverse capitole sau algoritmi care vă pun mai mari dificultăți decât de obicei, acest lucru fiind normal și întâlnit la fiecare concurent. Dacă în cadrul mai multor probleme sau variante de examen observați că acest lucru se întâmplă mult prea des, este bine să vă recapitulați din nou acel capitol sau să întrebați pe cineva care se pricepe mai bine decât voi, pentru a putea avea o misiune mai ușoară în acest demers.

[Comunitatea noastră](https://discord.gg/roalgo) are mii de oameni activi care sunt gata să vă ajute, așa cum și tu poți ajuta la rândul tău pe alții care au nevoie în diverse contexte.

## Cât timp să alocați lucrului?

Ideal, ar trebui să lucrați cât de mult posibil, în limita puterii și anduranței mentale pe care o aveți, dar pentru a aduce discuția înapoi la realitate, este bine să lucrați cât de des posibil (ideal în fiecare zi) măcar câte o oră, dar dacă știți că țintiți spre un obiectiv mai înalt sau nu mai aveți atâta timp pentru a învăța și a parcurge materia, mai multe ore sunt necesare (măcar $2-3$ ore).

Lucratul constant este mult mai util decât lucratul în salturi deoarece în acest mod, permiteți creierului vostru să asimileze cunoștințele mai bine, făcând loc și altor conținuturi (eventual de la alte materii).

## Dozarea efortului în contextul unor competiții mai dificile

Există anumite competiții mai dificile (olimpiadele, în special fazele superioare) care necesită un volum mare de efort și timp pentru a ajunge să obțineți rezultate cât mai bune, iar de multe ori, pot apărea diverse lucruri care vă pot duce la ceea ce se numește efectul de burnout, un efect pe care trebuie să îl evitați cu orice preț.

Dacă în anumite momente simțiți că nu mai aveți același randament ca de obicei, o pauză scurtă (cel mult câteva zile) poate fi binevenită pentru a putea să reveniți la randamentul obișnuit. În acest interval de timp, trebuie să aveți grijă și la programul vostru de odihnă, deoarece în multe situații, aceste probleme sunt corelate și este bine să preveniți probleme mai complicate, burnoutul fiind un semnal al corpului vostru că este nevoie de o mică ajustare sau chiar de o schimbare a ritmului obișnuit.

## Rezultatele preliminare și gestionarea lor

De-a lungul pregătirii pentru un concurs, există diverse probe intermediare, fie că este vorba de concursurile online (Codeforces, IIOT, AtCoder etc.) sau este vorba de simulările organizate de școală/inspectorat/profesori etc., aceste rezultate sunt un indicator important asuprea performanței voastre și a identificării punctelor voastre slabe, ceea ce pe de o parte este un lucru foarte util, dar pe de altă parte, nu trebuie să stea la baza unei presiuni inutile din partea celor din jur.

În anumite situații, un rezultat mai slab poate servi drept un semnal de alarmă pentru a insista mai bine pe anumite noțiuni sau care dă semnalul că o anumită abordare nu este potrivită, dar în lipsa unui indicator mai constant în această privință, nu trebuie să luați niciodată decizii pripite.

## Concluzii

Acest articol a discutat despre câteva dintre cele mai importante și generale sfaturi legate de obținerea rezultatelor mai bune la concursuri, începând cu identificarea tipurilor de concursuri care există, precum și cele mai comune etape din parcursul academic al fiecărui elev care participă la un anumit concurs. În articolele ulterioare, vom discuta despre gestionarea presiunii, precum și sfaturi mai specifice pentru diverse tipuri de concursuri, precum bacalaureatul sau olimpiada, precum și gestionarea presiunii și a situațiilor mai dificile.

## Articole suplimentare

* [Cum ajungi să iei rezultate tot mai bune la olimpiadă?](../olimpiada/olympiad-improvement.mdx)
* [Cum să te pregătești pentru bacalaureat și admitere?](../usor/bac-admitere.mdx)
* [Cum gestionezi presiunea concursurilor?](./handling-pressure.mdx)
* [Ghid complet pentru concursurile de informatica - infoarena](https://www.infoarena.ro/ghid-complet-pentru-concursurile-de-informatica)
* [Psihologia concursurilor de informatica - Algopedia](https://www.algopedia.ro/wiki/index.php/Psihologia_concursurilor_de_informatic%C4%83)
