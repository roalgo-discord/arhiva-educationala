---
id: handling-pressure
authors: [stefdasca]
prerequisites:
  - olympiad-prep
  - contest-improvement
tags:
  - meta
  - sfaturi
---

## Introducere

De multe ori, fie că este vorba de un examen național sau de o olimpiadă, apar persoane în jurul tău care vor să obții un rezultat cât mai bun, dar în același timp, există și persoane în jurul tău care îți sunt inevitabil competitori sau chiar rivali în scopul tău de a ajunge la succes. Chiar dacă poate acele persoane sunt prietenii sau chiar colegii tăi, cu care poate chiar ești prieten, apare în mod inevitabil o presiune mai directă sau indirectă, generată de diverși factori, iar gestionarea acestor situații, precum și gestionarea rezultatelor mai puțin fericite reprezintă un aspect foarte important pentru maturizarea ca concurent.

În acest articol vom discuta câteva dintre cele mai importante lucruri pe care le poți face pentru a fi imun la acești factori, astfel încât să devii cea mai bună versiune a ta, indiferent de rezultatele pe care le obții la anumite concursuri, evitând astfel anumite consecințe mai puțin faste ale unor rezultate mai slabe sau a unor medii mai puțin ideale pentru performanță

## Sănătatea este mai importantă decât orice

Indiferent de ce rezultate îți propui să obții, sănătatea și integritatea fizică și mentală trebuie să fie pe primul loc, deoarece olimpiada nu reprezintă decât o etapă a vieții tale, iar insuși faptul că ai ajuns acolo este mai important decât orice altceva pe termen lung. Există foarte mulți oameni și foarte multe companii care prețuiesc rezultatele de acest gen, chiar dacă este vorba doar de o participare sau o medalie de bronz la olimpiadă. În mod similar, absolvirea unei facultăți bune este mult mai importantă decât nota obținută la bacalaureat sau admitere, iar de multe ori, o mare majoritate a rezultatelor se obține cu o cantitate mult mai mică de efort decât cel necesar pentru întregul rezultat.

## Viața și competițiile sunt un maraton, nu un sprint

Așa cum multă lume spune, viața și obiectivele sale nu trebuie să fie niciodată un sprint, iar marile rezultate și succese vin drept o concluzie a unui efort susținut și a atingerii multor obiective mai mici, care sunt mai ușor de realizat. Chiar dacă la un moment dat, apar anumite obstacole, este important să ții minte obiectivul principal, precum și diversele victorii de etapă pe care le obții.

În contextul concursurilor și pregătirii pentru olimpiade, fie că rezolvi o problemă mai grea sau ai înțeles în sfârșit un algoritm sau o idee, trebuie să te bucuri de aceste realizări și să le folosești pentru a putea continua pe același trend continuu.

Chiar dacă există perioade în care rezultatele voastre la concursuri nu sunt cele așteptate, atâta timp cât lucrați și depuneți efortul necesar, rezultatele mai bune vor veni inevitabil și trebuie să aveți răbdare, deoarece marile succese vin drept consecință a unui efort pe termen lung.

## Exersează doar când simți că vrei să faci asta

Chiar dacă este bine să lucrezi cât mai des, chiar și în fiecare zi, există anumite zile sau perioade de timp în care nu ai dorința asta sub nicio formă, iar în această situație, este bine să faci o pauză și să lași corpul să se relaxeze, pentru a evita probleme mai mari pe termen lung.

În acest timp, poți explora mai mult și alte hobby-uri pe care le-ai lăsat deoparte, astfel păstrând o viziune deschisă și largă asupra lumii și a lucrurilor din jurul tău.

Dacă ai o competiție într-una din aceste perioade, este esențial să fii cât mai detașat, pentru a evita declanșarea unor reacții de acest fel în timpul întrecerii, iar în multe situații, această stare de relaxare poate fi chiar un avantaj în timpul probei de concurs.

## Chiar dacă ai rezultate mai puțin ideale, nu renunța și nu le exagera importanța

De multe ori, tindem să credem că valoarea și stima noastră de sine depind doar de cele mai recente rezultate, iar acest lucru ne poate afecta indiferent că este vorba de rezultate foarte bune sau de rezultate mai puțin bune.

Un șir de rezultate sub așteptări poate cauza probleme mult mai mari decât ați crede, deoarece dacă importanța lor este exagerată, acest lucru poate duce la pierderea încrederii în sine, lucru ce vă poate afecta negativ în multe moduri pe termen lung.

De aceea, trebuie să priviți fiecare întrecere ca fiind un eveniment complet diferit, din care să învățați lucruri noi și să vă dezvoltați pe diverse planuri (nu neapărat academice sau educaționale).

## Nu ezita să ceri ajutorul

Probabil că nu ești singurul care a avut nevoie vreodată de un anume tip de ajutor, iar de aceea suntem aici să te ajutăm. Fie că ne poți găsi pe [serverul nostru](https://discord.gg/roalgo) sau în altă parte, poți și te încurajăm să vorbești deschis cu noi, într-un spațiu sigur în care te putem ajuta să treci peste orice fel de dubiu sau dificultate, fie că este vorba de înțelegerea unor anumite concepte sau de probleme de ordin psihologic care te țin deoparte de ceea ce consideri că este nivelul tău optim.

Dacă consideri că problemele tale sunt mai serioase, recomandăm să iei legătura și cu specialiști în domeniul medical, care te pot îndruma folosind sfaturi adaptate la personalitatea și problemele pe care le întâmpini. Foarte mulți atleți profesioniști au psihologi angajați să-i ajute să treacă peste anumite dificultăți, iar acest lucru se poate aplica și în cazul tău, deoarece poți oricând să vorbești deschis cu cei din jurul tău (familie, apropiați, profesori etc.), care te pot înțelege și susține mai bine ca oricine altcineva (chiar și decât noi).

## Evită interacțiunile nesănătoase cu cei din jur

De multe ori, există oameni care din nevoia de a se deschide celorlalți, nu o fac mereu într-un mod pozitiv și util pentru toată lumea, iar anumite obiceiuri pe care le au pot avea urmări negative dacă sunt preluate.

Un exemplu pe care îl pot aduce aici este moda în rândul foarte multor elevi de top de a-și subestima adevărata valoare, vorbind doar de experiențele lor negative, minimizându-și succesele, ceea ce în mod repetat, poate duce la scăderea încrederii lor în sine, iar în mod indirect, și pentru ceilalți, mai ales în cazul în care acești oameni au obținut rezultate tangibile și obiective care îi plasează în niște eșaloane înalte ale performanței.

De aceea, chiar dacă suntem într-o comunitate și învățăm și ne distrăm împreună, la finalul zilei, trebuie să delimităm interacțiunile online de cele reale și să preluăm doar obiceiurile sănătoase pe care le au cei din jurul nostru.

## Concluzii

Sănătatea mintală este un aspect tot mai studiat de către oamenii de știință la nivel mondial, iar oamenii încep să înțeleagă tot mai mult acest lucru, ceea ce a dus și la deschiderea acestui subiect în contextul olimpiadelor și concursurilor, indiferent de materie. Acest articol are drept scop prezentarea câtorva dintre cele mai comune situații întâlnite la concurenți, împreună cu alternative mai sănătoase și mai pozitive care să vă ajute să evitați spirale negative și distructive care pot duce la urmări dintre cele mai grave.

## Resurse suplimentare

- [10 Ways to Protect your Mental Health in STEM and Academical Competitions - Youtube](https://www.youtube.com/watch?v=I4m_lPdAKRE)
