---
tags:
    - concursuri
    - pregatire
    - olimpiada
---

**Autor**: Ștefan-Cosmin Dăscălescu

Pe lângă olimpiada de informatică, prezentată mai devreme [în acest articol](./olympiad-info.md), există numeroase concursuri și olimpiade pentru elevii de gimnaziu, liceu și chiar și pentru studenți. Nu în ultimul rând, există numeroase platforme cu concursuri online cu diverse reguli care permit oricărui entuziast de algoritmică să se mențină în formă și de ce nu, să devină tot mai bun. 

Aceasta nu este o listă completă a concursurilor, iar de multe ori apar concursuri ce nu sunt neapărat organizate într-un mod regular, așa că recomandăm să fiți pe fază pe serverul nostru [RoAlgo](https://discord.gg/roalgo/).

## Concursuri românești

În primul rând, țara noastră organizează o gamă largă de concursuri care au loc în prezent, continuând o tradiție îndelungată a concursurilor de acest fel. Aici voi enumera cele mai importante concursuri, precum și când au loc. 

Multe dintre aceste concursuri, pe lângă faptul că reprezintă o oportunitate în plus de a te pregăti pentru olimpiadă, au și premii generoase și de asemenea reprezintă o metodă de a putea fi admis mai ușor la universitățile de profil din România.

* [Olimpiada de Informatică pe Echipe (IIOT)](http://cni.nt.edu.ro/ioit/): Are loc anual pe parcursul a $4$ runde preliminare, o rundă finală și o rundă internațională, rundele preliminare având loc lunar în perioada noiembrie-februarie, cu finala națională având loc în fiecare an la Colegiul Național de Informatică Piatra Neamț. În prezent, este dedicat exclusiv elevilor de liceu, care pot participa în echipe de $4$ membri și $2$ rezerve din aceeași școală/centru de excelență. Problemele din anii anteriori se găsesc [aici](https://kilonova.ro/problem_lists/128).

* [Concursul național "Urmașii lui Moisil"](https://infosv.ro/urmasii2024/): Are loc în fiecare an, după olimpiada județeană de informatică, este dedicat elevilor de liceu și reunește cei mai buni elevi din fiecare județ, având o probă de dificultate similară cu olimpiada națională. Problemele din anii anteriori se găsesc [aici](https://kilonova.ro/problem_lists/1037).

* [Concursul Prosoft@NT](http://cni.nt.edu.ro/new/index.php/category/concurs-2024/) este un concurs de algoritmică pentru elevii de liceu care are loc în fiecare an, concomitent cu runda națională a IIOT, organizat de Colegiul Național de Informatică Piatra Neamț. 

* [Concursul interjudețean "Grigore Moisil"](https://www.pbinfo.ro/articole/32950/grigore-moisil-2024): Are loc în fiecare an, după olimpiada județeană de informatică, este dedicat elevilor de gimnaziu și liceu și reunește elevii de top din Transilvania, Banat, Crișana și Maramureș, având o probă de dificultate similară cu olimpiada națională. Problemele din anii anteriori se găsesc [aici](https://kilonova.ro/problem_lists/1048).

* [Concursul interjudețean "Info Oltenia"](http://www.greceanu.ro/concursuri/InfoOltenia2024/index.html): Are loc în fiecare an, de regulă iarna, este dedicat elevilor de gimnaziu și liceu și reunește elevii de top din Oltenia, având o probă de dificultate similară cu olimpiada județeană. Problemele din anii anteriori se găsesc [aici](https://kilonova.ro/problem_lists/172).

* [Concursul "Adolescent Grigore Moisil"](https://agm-contest.com/): Are loc în fiecare an, pe parcursul a mai multor runde, este dedicat elevilor de gimnaziu și liceu și are reguli similare cu cele ale concursului ICPC (echipe de $3$ persoane), dificultatea problemelor fiind ridicată, nivelul acestora fiind cuprins între ONI și Lot Seniori. Problemele din anii anteriori se găsesc [aici](https://codeforces.com/gyms/page/2?searchByNameOrIdQuery=AGM&searchByProblem=false).

* [Concursul ICPC și etapele regionale la care participă universitățile românești, RCPC, SEERC și EUC](http://acm.ro/): Are loc în fiecare an, de regulă toamna, este dedicat studenților și dificultatea problemelor este una ridicată, scopul final al echipelor este acela de a avansa la finala mondială, ce are loc de regulă anual. Problemele din anii anteriori se găsesc pe Codeforces, Infoarena și alte site-uri specifice ICPC.

## Concursuri internaționale cu participare românească 

* [Olimpiada Internațională de Informatică (IOI)](https://ioinformatics.org/) este cel mai important concurs de algoritmică pentru elevi la nivel mondial, reunind cei mai buni $4$ elevi din fiecare țară participantă. În 2024, au participat elevi din peste $90$ de țări, România obținând o medalie de aur, două de argint și una de bronz. Nivelul de dificultate al problemelor este foarte ridicat, fiind menit să testeze până și cei mai buni elevi la nivel mondial. 

* [Olimpiada Europei Centrale de Informatică (CEOI)](https://ceoi2024.fi.muni.cz/) este un concurs de algoritmică pentru elevii țărilor Europei Centrale, reunind $4$ dintre cei mai buni elevi din fiecare țară participantă. În 2024, au participat elevi din $14$ țări, România obținând trei medalii de argint și una de bronz. Nivelul de dificultate al problemelor este ridicat, fiind menit să testeze până și cei mai buni elevi în vederea IOI. 

* [Olimpiada Balcanică de Informatică (BOI)](https://boi2024.cs.org.mk/) este un concurs de algoritmică pentru elevii țărilor din Peninsula Balcanică, reunind $4$ dintre cei mai buni elevi din fiecare țară participantă. În 2024, participă elevi din $15$ țări, iar România a obținut (aici voi pune ce au obținut, concursul nu a avut loc încă). Nivelul de dificultate al problemelor este ridicat, fiind menit să testeze până și cei mai buni elevi în vederea IOI. 

* [Olimpiada Europeană de Informatică pentru Fete (EGOI)](https://egoi.org/) este un concurs de algoritmică pentru fete la nivel european și nu numai, reunind cele mai bune eleve din fiecare țară participantă. Nivelul de dificultate al problemelor este ridicat, dar sub cel al IOI. În $2024$, România a obținut două medalii de argint și două de bronz. 

* [Olimpiada Europeană de Informatică pentru Juniori (EJOI)](https://olympiads.jsoft.am/) este cel mai important concurs de algoritmică pentru juniori (elevi care au cel mult $15$ ani) la nivel european, reunind cei mai buni $4$ juniori din țările participante. În $2024$, România a obținut două medalii de aur și două de argint. 

* [Olimpiada Balcanică de Informatică pentru Juniori (JBOI)](https://jboi2023.cs.org.mk/) este un concurs de algoritmică pentru juniorii țărilor din Peninsula Balcanică, reunind $4$ dintre cei mai buni juniori din fiecare țară participantă. În $2024$, România a obținut trei medalii de aur și una de argint. 

* [Concursul Info(1)Cup](https://www.info1cup.com/) este un concurs de algoritmică pentru juniori la nivel mondial, reunind unii cei mai buni juniori din fiecare țară participantă. Acest concurs este organizat în fiecare an de Centrul Județean de Excelență Prahova. În fiecare an, România are o participare numeroasă, juniorii obținând rezultate dintre cele mai bune. 

* [Turneul de Informatică de la Shumen (IATI)](https://iati-shu.org/) este un concurs de algoritmică pentru juniori și seniori la nivel regional, reunind unii cei mai buni elevi din fiecare țară participantă. Acest concurs este organizat în fiecare an în Shumen, Bulgaria. În fiecare an, România are o participare numeroasă, elevii participanți obținând rezultate dintre cele mai bune. 

* [Romanian Masters of Informatics (RMI)](https://rmi.lbi.ro/rmi_2023/) este un concurs de algoritmică pentru juniori și seniori la nivel regional, reunind unii cei mai buni elevi din fiecare țară participantă. Acest concurs este organizat în fiecare an de Colegiul Național de Informatică "Tudor Vianu", București. În fiecare an, România are o participare numeroasă, elevii participanți obținând rezultate dintre cele mai bune. 

## Concursuri online

Majoritatea platformelor cu concursuri online propun runde pe stilul ICPC, unde pentru o problemă, trebuie trecute toate testele pentru a primi puncte (cu alte cuvinte, exact cum ar fi olimpiada dacă singurele punctaje posibile ar fi $0$ sau $100$ de puncte). Totuși, există și olimpiade care oferă posibilitatea unor runde mirror după sau chiar în timpul rundelor oficiale. 

* [Codeforces](https://codeforces.com/) este una din cele mai populare platforme unde au loc concursuri online de algoritmică la nivel mondial. De regulă, au loc aproximativ două concursuri pe săptămână, nivelul lor variază de la Div. 4 la Div. 1, în ordine crescătoare a dificultății. Un concurs durează între $2$ și $3$ ore și are între $5$ și $9$ probleme, ordonate crescător după dificultate. Pentru a deveni tot mai bun la aceste concursuri, poți folosi facilitățile pe care le avem în exclusivitate în România pe serverul [RoAlgo](https://discord.gg/roalgo/), unde poți folosi botul [TLE](https://codeforces.com/blog/entry/68927) pentru a primi cele mai interesante sugestii de probleme, concursuri, dueluri și multe alte beneficii. Problemele de pe acest site tind să fie mai ad-hoc în natură, cu excepția celor de la Div. 3 și Div. 4, care sunt o sursă foarte bună de tehnici educaționale. 

* [AtCoder](https://atcoder.jp/) este o altă platformă populară unde au loc concursuri online de algoritmică la nivel mondial. De regulă, se organizează un concurs pe săptămână, nivelul lor variază de la ABC la AGC, în ordine crescătoare a dificultății. Un concurs durează între $2$ și $3$ ore și are între $6$ și $8$ probleme, ordonate crescător după dificultate. Problemele de pe acest site tind să fie mai matematice în natură, cu excepția celor de la ABC, care sunt o sursă foarte bună de tehnici educaționale. 

* Concursurile de pe [Kilonova](https://kilonova.ro/) și în special [RoAlgo Contests](https://kilonova.ro/problem_lists/464) sunt foarte utile pentru exersarea diverselor tehnici, organizându-se runde foarte importante precum concursurile de tip PreOJI, care sunt menite pentru a testa abilitățile concurenților înainte de Olimpiada de informatică. 

* [LeetCode](https://leetcode.com/) este o platformă populară unde au loc concursuri online de algoritmică la nivel mondial, problemele fiind propuse în special pe modelul celor de la interviurile de angajare. De regulă, se organizează un concurs pe săptămână, nivelul lor este unul mai scăzut, conținând $4$ probleme ce trebuie rezolvate în cel mult $2$ ore, ordonate crescător după dificultate. 

* [USACO](https://usaco.org/) este siteul oficial al Olimpiadei de Informatică a Statelor Unite, aceasta organizând $4$ concursuri în fiecare an, în perioada decembrie-martie. Concursurile sunt împărțite pe divizii, Bronze fiind cea mai simplă, apoi Silver, Gold și Platinum, formatul concursurilor fiind similar celor de la olimpiadă. Se recomandă participarea la acest concurs pentru cei care vor să obțină rezultate bune la olimpiadă, în special datorită flexibilității pe care o au (fiecare concurs se poate da într-un interval de $4$ zile). 

* [COCI](https://hsin.hr/coci/) este siteul oficial al Olimpiadei de Informatică a Croației, aceasta organizând $6-8$ concursuri în fiecare an, în perioada noiembrie-aprilie. Concursurile au $3-4$ ore și se recomandă participarea la acest concurs pentru cei care vor să obțină rezultate bune la olimpiadă, problemele fiind de un nivel variat.

* [JOI](https://contests.ioi-jp.org/) este siteul oficial al Olimpiadei de Informatică a Japoniei, aceasta organizând $6-8$ concursuri în fiecare an, în perioada februarie-mai. Concursurile au $5$ ore și se recomandă participarea la acest concurs pentru cei care vor să obțină rezultate bune la olimpiadă, problemele fiind de un nivel ridicat, de multe ori cele mai grele probleme sunt mai grele decât problemele de la lotul României de informatică.

## Alte concursuri 

Pentru mai multe informații și concursuri, puteți verifica aceste liste de pe USACO Guide, precum și celelalte liste de concursuri de mai jos. Nu în ultimul rând, pe serverul RoAlgo vă ținem la curent cu concursurile care apar. 

* [Concursuri](https://usaco.guide/general/contests?lang=cpp)
* [Olimpiade](https://usaco.guide/general/olympiads)
* [Gym Codeforces](https://codeforces.com/gyms) - cuprinde atât olimpiade, cât și runde de tip ICPC.
* [Clist](https://clist.by/) - listă cu toate concursurile de algoritmică posibile, totuși multe dintre ele nu sunt relevante. 