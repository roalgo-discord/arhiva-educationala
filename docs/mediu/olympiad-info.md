---
tags:
    - meta
    - olimpiada
    - informatii
---

**Autor**: Ștefan-Cosmin Dăscălescu

## Introducere

Ai lucrat diferite tipuri de probleme și vrei să participi la olimpiadă? Dacă vrei să ajungi să ai șansa să reprezinți școala, județul sau chiar țara în diferite competiții, olimpiada este șansa ta. 

În acest articol, voi prezenta cum poți participa la olimpiadă și la alte concursuri de informatică românești, precum și informații legate de ce trebuie să înveți și formatul concursurilor. 

!!! info "Disclaimer"
    Acest articol are un caracter **neoficial** și reprezintă totalitatea informațiilor strânse de autor de-a lungul experienței sale la olimpiadă, atât ca participant, cât și ca propunător, împreună cu informațiile culese de pe siteul olimpiadei, așa cum erau ele în septembrie $2024$. Pentru informații oficiale, contactați organizatorii olimpiadei. 

## Olimpiada Națională de Informatică (ONI)

Cu o tradiție de aproape $5$ decenii în diverse forme, olimpiada națională de informatică este principala competiție de algoritmică românească pentru elevii de gimnaziu și liceu. Competiția este organizată separat pentru fiecare clasă, astfel ai posibilitatea să concurezi cu alți elevi din aceeași clasă cu tine. 

!!! note "Observație"
    Poți concura și la o clasă superioară vârstei tale, iar în mod particular dacă ești într-o clasă mai mică de clasa a cincea, poți concura la olimpiadă la clasa a V-a și [chiar s-o câștigi](https://www.nerdarena.ro/utilizator/Traian_7109).

Această olimpiadă s-a ținut în fiecare an cu excepția anului $2020$, atunci când restricțiile impuse de virusul COVID-19 au forțat anularea fazelor de după cea județeană.

Începând cu anul $2021$, olimpiada este organizată de [Societatea pentru Excelență și Performanță în Informatică (SEPI)](https://sepi.ro/), organizație creată de profesori, studenți și alți membri ai comisiilor de lucru ale olimpiadelor naționale de-a lungul anilor, cu scopul de a asigura continuitatea olimpiadei în timpul pandemiei, iar ulterior, o desfășurare cât mai bună a competițiilor de informatică românești, împreună cu ministerul educației. 

## Cum participi?

Pentru a participa la olimpiadă, trebuie să iei legătura cu profesorul tău de la clasă și atunci când se publică formularul de înscriere, să îl completezi cu atenție, folosind datele tale de identificare corecte, respectând regulile în vigoare. 

De asemenea, trebuie să ai în vedere că limbajele de programare acceptate la olimpiadă sunt C, C++ și Pascal, dar de departe, cea mai bună opțiune este limbajul C++, cu precizarea că și limbajul C este o opțiune viabilă în cele mai multe situații.

În timpul desfășurării olimpiadei, toate informațiile importante vor fi prezente pe site-ul SEPI, ei fiind responsabili de tot ce ține informații oficiale legate de olimpiadă, premii și alte informații ce țin de jurisdicția SEPI.

După ce primești confirmarea de la organizatorii olimpiadei, poți participa la olimpiada județeană!

## Formatul și etapele olimpiadei 

În cele mai multe județe, olimpiada de informatică începe cu etapa județeană (OJI), dar în unele județe și școli, există și o fază preliminară, colocvial numită etapa locală. 

În unele județe, acest concurs este unul organizat într-un format similar celui de la OJI, fiind o primă selecție pentru elevi. Un astfel de exemplu este județul Iași, unde Olimpiada Municipală de Informatică are o tradiție de peste $20$ de ani, problemele din anii anteriori găsindu-se [aici](https://kilonova.ro/problem_lists/149).

Fiecare problemă din concurs valorează $100$ de puncte, punctajul obținut fiind corespunzător calității soluțiilor pe care le trimiți. Cu alte cuvinte, cu cât soluția ta trece de mai multe teste în restricțiile impuse (timp și memorie), cu atât vei obține mai multe puncte. 

Începând cu anul $2021$, sistemul de evaluare folosit este unul automat, în timp real, serverul de concurs este bazat pe [Contest Management System (CMS)](https://cms-dev.github.io/), sistemul folosit la competițiile și olimpiadele internaționale de informatică. 

!!! note "Observație"
    Până în anul $2020$, sistemul de evaluare era unul bazat pe colectarea soluțiilor participanților folosind un stick USB, rezultatele fiind aflate după câteva ore de la finalizarea concursului, acestea fiind publicate pe siteul [olimpiada.info](https://olimpiada.info).

La fel ca orice concurs, olimpiada de informatica are și ea programa ei, [aici](https://sepi.ro/assets/upload-file/oni2024/Programa%20pentru%20olimpiada%20de%20informatica_gimnaziu%20si%20liceu.pdf) puteți găsi cea mai recentă versiune a programei olimpiadei de informatică, cunoștințele fiind împărțite pe clase, în funcție de clasa la care pot începe să apară astfel de probleme în concurs. 

De asemenea, este evident faptul că orice tentativă de a frauda sau perturba concursul are drept consecință excluderea de la olimpiada de informatică. 

### Olimpiada Județeană de Informatică (OJI)

Olimpiada Județeană de Informatică (OJI) reprezintă prima etapă de selecție ce are loc la nivel național, aceasta organizându-se în fiecare an, de regulă la mijlocul lunii martie.

Aceasta constă într-o singură probă de concurs, ce are loc la un centru județean, iar în funcție de clasa în care ești, proba are următorul format:

* Clasele V-VIII: O singură probă de concurs, cu durata de $3$ ore și care conține $2$ probleme. 
* Clasele IX-XII: O singură probă de concurs, cu durata de $4$ ore și care conține $3$ probleme. 

Pentru a te califica la etapa națională, trebuie să obții măcar $40\%$ din punctajul maxim ($80$ sau $120$ de puncte, în funcție de clasă) și să respecți măcar unul din cele două criterii:

* Rezultatul obținut este cel mai bun din județul/sectorul de unde ești
* Rezultatul obținut nu este cel mai bun din județul/sectorul de unde ești, dar este în primele $90 - x$ locuri, unde $x$ este numărul de elevi care s-au calificat conform primului criteriu (locul $1$ pe județ/sector). În situația în care sunt mai mulți elevi pe locul $90$ cu punctaj egal, toți se califică la etapa națională. 

Pentru a rezolva problemele date în anii anteriori, puteți să accesați următoarea listă: [OJI pe Kilonova](https://kilonova.ro/problem_lists/460).

### Olimpiada Națională de Informatică (ONI)

Olimpiada Națională de Informatică (ONI) reprezintă faza națională a olimpiadei, aici calificându-se cei mai buni elevi din fiecare județ, aceasta organizându-se în fiecare an, de regulă în luna aprilie. În mod tradițional, faza națională este împărțită în două (gimnaziu și liceu), fiecare dintre ele are loc într-un alt oraș, iar în mod uzual, olimpiada are loc în fiecare an în orașe diferite.

Deși au existat diferite formate de-a lungul istoriei, în prezent, proba olimpiadei naționale de informatică este la fel pentru gimnaziu și liceu, constând într-o singură probă ce are $3$ probleme și $4$ ore de concurs. 

Pentru a rezolva problemele date în anii anteriori, puteți să accesați următoarea listă: [ONI pe Kilonova](https://kilonova.ro/problem_lists/524).

#### Premii, mențiuni și medalii

În funcție de rezultatul obținut la clasa unde participi, se acordă următoarele distincții:

Premii oferite de Ministerul Educației:

* Premiile I, II și III care se acordă primilor $3$ clasați la olimpiadă. 
* Mențiuni care se acordă următorilor $15\%$ dintre participanți. 

Premii oferite de SEPI:

* Medalie de aur - se acordă primilor $\frac{1}{12}$ participanți (dacă la olimpiadă participă $90$ de elevi, de regulă se acordă $7-8$ medalii de aur)
* Medalie de argint - se acordă următorilor $\frac{2}{12}$ participanți (dacă la olimpiadă participă $90$ de elevi, de regulă se acordă $15$ medalii de argint)
* Medalie de bronz - se acordă următorilor $\frac{3}{12}$ participanți (dacă la olimpiadă participă $90$ de elevi, de regulă se acordă $22-23$ medalii de bronz)

În general, primii $50\%$ dintre participanți obțin o medalie la olimpiadă, aceasta fiind echivalentul calificării la proba de baraj. 

!!! note "Observație"
    Dacă există punctaje egale, comisia poate decide acordarea aceluiași premiu/medalie sau departajarea folosind regulamentul în vigoare. 

Nu în ultimul rând, în funcție de bugetul asigurat de sponsorii olimpiadei, rezultatele superioare vin și cu premii materiale valoroase, câștigătorii olimpiadei adjudecându-și de regulă și device-uri precum laptopuri, telefoane sau alte obiecte similare în valoare.

Premiile obținute mai au un alt rol, în funcție de universitatea la care vrei să studiezi, un premiu mai valoros îți poate asigura admiterea fără examen, pe locurile specifice olimpicilor. De regulă, o mențiune la olimpiada națională obținută în clasele IX-XII este îndeajuns pentru admiterea la facultățile de profil din România. 

### Proba de baraj

Dacă ai obținut o medalie la ONI, ai dreptul să participi la barajul de selecție pentru lotul național. În funcție de rezultatul pe care îl obții, poți deveni unul din membrii lotului național de seniori sau juniori. 

Spre deosebire de OJI și ONI, barajul constă în subiecte unice pentru grupa de vârstă (juniori și seniori), după cum urmează:

* Juniori: o singură probă de concurs, cu $3$ probleme și $4$ ore. Se califică $20$ de elevi la lotul de juniori. 
* Seniori: două probe de concurs, cu $3$ probleme și $5$ ore. Se califică $30$ de elevi la lotul de seniori.

Un elev junior este un elev care este eligibil pentru participarea la Olimpiada Europeană de Informatică pentru Juniori (EJOI), ceea ce presupune de regulă a fi născut în anul $x - 15$ sau mai târziu. De exemplu, elevii eligibili pentru EJOI $2024$ au fost cei născuți în $2009$ sau mai târziu. 

Un elev senior este un elev care este eligibil pentru participarea la Olimpiada Internațională de Informatică (IOI), ceea ce presupune de regulă a avea cel mult $19$ ani împliniți atunci când IOI are loc. De exemplu, elevii eligibili pentru IOI $2024$ au fost cei născuți în septembrie $2004$ sau mai târziu. 

Pentru a rezolva problemele date în anii anteriori, puteți să accesați următoarele liste: 

* [Baraj Juniori pe Kilonova](https://kilonova.ro/problem_lists/508).
* [Baraj Seniori pe Kilonova](https://kilonova.ro/problem_lists/516).

Locurile corespunzătoare loturilor naționale se acordă astfel:

Se acordă câte două locuri fiecărei clase, locuri ce revin celor mai buni $2$ elevi de la acea clasă, atâta timp cât obțin măcar $20$ de puncte la juniori, respectiv $30$ de puncte la seniori. 

Celelalte $12$, respectiv $22$ de locuri se acordă elevilor rămași cu punctajele cele mai mari la proba/probele de baraj. 

De asemenea, în funcție de rezultatele obținute la probele de baraj (juniori și seniori), se decide și echipa care reprezintă România la Olimpiada Europeană de Informatică pentru Fete (EGOI), fiind prioritare reprezentantele din lotul național, iar mai apoi fetele cu cele mai bune rezultate la probele de baraj pentru seniori și juniori. 

### Lotul național de informatică 

Dacă ai ajuns la lot, vei avea șansa să reprezinți România la concursurile internaționale de juniori sau seniori, cu condiția să te plasezi în primele locuri la lotul național. 

Formatul concursurilor este același cu cel de la baraj, $3$ probleme și $4$ ore la juniori, respectiv $3$ probleme și $5$ ore la seniori, nivelul problemelor fiind similar rigorilor concursurilor internaționale la care participă țara noastră. 

Pentru a rezolva problemele date în anii anteriori, puteți să accesați următoarele liste: 

* [Lot Juniori pe Kilonova](https://kilonova.ro/problem_lists/689).
* [Lot Seniori pe Kilonova](https://kilonova.ro/problem_lists/225).

În anul $2024$, lotul național a fost format din două tabere de pregătire și selecție, care au avut loc la Cluj-Napoca și Orăștie în luna mai. Fiecare dintre tabere a avut două probe de concurs, numeroase activități educative dar și excursii și multe alte experiențe. 

În prima tabără, $30$ de seniori și $20$ de juniori au participat, iar la finalul primelor două baraje, primii $20$ de seniori și $12$ juniori s-au calificat la lotul restrâns de informatică. 

În cea de-a doua tabără, $20$ de seniori și $12$ juniori au participat, iar la finalul celor patru baraje, s-au ales echipele reprezentative în funcție de rezultatele obținute de elevi de-a lungul barajelor. 

De regulă, primii $4$ seniori reprezintă România la IOI și CEOI, iar următorii $4$ seniori reprezintă România la BOI. În funcție de competițiile care mai apar, membrii lotului pot reprezenta țara noastră și la alte competiții, precum RMI, IATI etc. 

De regulă, primii $4$ juniori reprezintă România la EJOI și JBOI, iar membrii lotului restrâns reprezintă România la Info(1) Cup. În funcție de competițiile care mai apar, membrii lotului pot reprezenta țara noastră și la alte competiții, precum IATI etc. 

Lista completă de competiții internaționale la care participă România în 2024 poate fi accesată [aici](https://sepi.ro/page/competitii-internationale-2024). 

## Concluzii

Deși drumul spre glorie la nivel național și internațional este unul destul de lung, este un drum care merită străbătut dacă ești pasionat și vrei să devii cât mai bun. 

Personal, de-a lungul anilor am cunoscut foarte mulți oameni de valoare datorită olimpiadelor și pe lângă succesul oferit de medalii, diplome și alte asemenea distincții, prietenii și colegii pe care i-am cunoscut reprezintă de departe cel mai mare avantaj al atingerii unui nivel înalt, fie că e vorba de gimnaziu, liceu sau chiar ulterior, în comisiile de lucru. 

## Informații suplimentare

* [Regulamentul oficial al olimpiadei în anul școlar 2023-2024](https://sepi.ro/assets/upload-file/oni2024/Regulament_ONI_2024.pdf)
* [Programa olimpiadei de informatică](https://sepi.ro/assets/upload-file/oni2024/Programa%20pentru%20olimpiada%20de%20informatica_gimnaziu%20si%20liceu.pdf)
